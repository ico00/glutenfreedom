<p>Kod mene je došao vitiligo koji je dermatologica komentirala riječima “dobro ste prošli, mogla je biti i psorijaza”. OK, ne boli, ali da je divota nije.&nbsp;</p><p>Tu vam se još mogu nakeljiti i dijabetesi, razne bolesti štitnjače, ćelavost, Chronova bolest, ulcerozni kolitis, artritis… Tako da kad čujem, pa dobro nemoj jest gluten i kaj sad, samo pozelenim.</p><p>Nikad se nisam bavio proučavanjem i dokazivanjem nekih eventualnih prava ili naknada pa ne znam koje sve korake treba poduzeti, ali vi nemojte biti lijeni pa proučite sve institucije i izborite se za sebe.&nbsp;</p><p>Da celijakija sama bez dodatnih privjesaka nije zajebancija govori i <a href="https://narodne-novine.nn.hr/clanci/sluzbeni/2023_08_96_1430.html">Uredba o metodologijama vještačenja</a> koja kaže da je to 40% tjelesnog oštećenja, pa od tuda možete krenuti. Uzeti nalaze gastroenterologa, opće prakse, vidjeti koji su sve dokumenti potrebni HZMO-u za vještačenje i potvrdom tjelesnog oštećenja.</p><p>Utvrđeni postotak tjelesnog oštećenja vam je osnova za ostvarivanje porezne olakšice kroz povećanje osobnog odbitka. Možda bi bilo najbolje pitati poreznu koliko bi taj iznos bio ili naći negdje službeni kalkulator za izračun u koji možete uključiti prireze i sve potrebno.</p><p>Na kraju dana, imali potvrdu ili ne, dobivali neki osobni odbitak na ovu bolest ili ne, imate kako sada stvari stoje doživotnu autoimunu bolest, koja će vam lako moguće nakačiti još nešto, a to sve dovodi do dodatnog stresa. I pogađate, stres pogoršava vaše crijevno stanje, pa bi valjalo naći i neku kontrolu ovog tihog ubojice.&nbsp;</p><p>Kod mene je trenutna situacija da stres kolo vodi pa mi svi savjeti oko vježbanja, hodanja, dužeg spavanja i sl. ne pomažu. Ali ako imate volje i živaca za medijatacije, opuštanja, bilo kakvo smanjenje stresa sigurno vam neće odmoći.</p>