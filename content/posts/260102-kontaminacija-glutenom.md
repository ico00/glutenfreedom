Dakle osim samog glutena kao sastojka u hrani imati ćete problem i s njim u susjedstvu. Na posuđu, noževima, daskama za rezanje, stolu, spužvici za pranje suđa i naravno hranom koja ne sadrži gluten, ali je njime kontaminirana na način da je npr. čokolada rađena na istoj traci na kojoj se prethodno radilo nešto s glutenom. Ili je nešto kuhano u blizini običnog brašna. Ili je konobar u restoranu prvo servirao glutenski krug pa onda vašu bezglutensku hranu i malo mrvica posijao.&nbsp;

Jedan žalostan primjer kontaminacije mi se dešava u odličnoj slastičarni aRoma u kojoj su načelno sladoledi bez glutena, ali ih na žalost serviraju u glutenskim kornetima ili pak stave one vafle u sladoled. Znali su mi ponuditi i da mi daju iz nove zatvorene posude, ali mi je bilo neugodno.

Zato vam niti jedan restoran osim onog s odvojenom kuhinjom i školovanim osobljem ne može jamčiti bezglutenski obrok što god oni pričali.&nbsp;

Kada sam shvatio da i na to moram paziti samo sam se sjetio one psovke iz Zločeste djece koja kaže jebem ti silos žita, zrno po zrno, a na svakom zrnu tri pizde materine.

Teško će biti jesti za istim stolom, teško će biti jesti uopće, trebat će vremena, živaca i WC papira dok se svi naviknete.&nbsp;

Alkohol će vam postati najbolji prijatelj, ali ne onaj za lokanje nego onaj od 70% + za čišćenje jer kažu da je on sveta vodica za demona zvanog gluten. S njim čistim stol i ostale površine ako na njima namjeravam imati svoju hranu.&nbsp;

I zato zapamtite - kontaminacija glutenom je također opasna, ne kao da požderete kruh, ali ne želite isprobavati koliko je opasna ako baš ne morate, pa zato pazite na svoj prostor i sve kaj trpate u usta.