<p>Moja agonija počela je 2015., dakle sada već prije 10 godina i to nakon dužeg vremena probavnih smetnji, gubitka energije, bolova, napuhnutosti, iscrpljenosti i općenito užasnog stanja.</p><br><p>Kad je već vrag uzeo šalu odlučio sam se otići na sistematski pregled uz dodatan posjet gastroenterologu koji me je upoznao s tom divnom riječi - <strong>celijakija</strong>. Tada je još bila sumnja na nju, pa sam se kod doktora opće prakse naručio za testiranje.</p><br><p>Ne znam da li se nešto promijenilo u tih 10 godina, ali meni je rečeno da je ta krvna pretraga u <strong>KBC Zagreb (Rebro)</strong> jedini pouzdani način dijagnoze. Termin se naravno čekao mjesecima jer taj poseban reagens je valjda nešto što se naručuje, čitaj čeka.</p><br><p>Kad je konačno došao dan termina, došao sam gore, pa do pulta za prijavu i rekao da imam termin za vađenje krvi. Kad je gospođa pogledala uputnicu, malo me začuđeno pogledala i počela ispitivati nešto oko plaćanja i kako ću ja to. Nisam imao baš nekih bolničkih iskustava pa sam onako šeretski rekao da ću nadoplatiti što treba, ali nisam imao pojma o iznosu.</p><br><p>Par minuta kasnije jedne ljubazna djelatnica je izašla, pozvala me na stranu i objasnila da je ovo jako skupa pretraga i da moje zdravstveno osiguranje pokriva samo dio. Preporučila mi je da otkažem termin, otvorim dopunsko osiguranje i opet dođem, pa će ovo biti ako ne besplatno, onda uz jako malu nadoplatu. Tako sam i napravio, a gospođu naravno poslije nisam vidio da joj barem čokoladu odnesem u znak zahvalnosti i održavanje ono malo vjere u dobre ljude.</p><br><p>Naoružan dopunskim vjerojatno nakon još mjesec dva čekanja sam obavio i to vađenje krvi. Sjećam se jedne nadrealne scene gdje mi je još jedna dobra teta koja vadi krv rekla da će mi poslati nalaze na mail ako želim i da će mi svu krv izvaditi ona da me ne pikaju dva puta, ali da jednu epruvetu sam moram odnijeti u sobu pored ove. Zahvalan i zbunjen uzimam tu epruvetu s jednom rukom, držim vatu na drugoj, lupam valjda glavom po vratima susjedne sobe. Predajem epruvetu i papire, diktiram e-mail, ali gle čuda, ova soba ne šalje nalaz mailom, to će mi doći poštom…</p><br><p>Uglavnom ne znam više nakon koliko dobio sam te nalaze na mail, kućnu adresu, a u tih par redaka se isčitava <strong>pozitivan na celijakiju</strong>.</p><br><p>S tom dijagnozom se naručujem kod gastroenterologa, naravno uz čekanje i tamo počinju igre bez granica koje traju i danas. Ništa pametno nisam čuo i naučio, sve se svelo na to da ja sad to imam do kraja života, ne smijem jesti gluten i da bi bilo dobro napraviti kolonoskopiju. Naravno nemam pojma o glutenu, na kolonoskopiju su mi odmah oči iskočile, a odgovor na sva moja pitanja se svelo na <em>"imate na googleu grupe pa se tamo možete raspitati što i kako"</em>.</p>