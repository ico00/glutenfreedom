<p>Meni se to desilo par puta. Prvi put sam naučio lekciju sa Životinjskim carstvom koje sam redovno krao od svoje Rite i preživio svaki put. A onda odjednom, nešto čudno. Nije mi vrag dao mira pa sam opet išao čitati deklaraciju i kad ono “može sadržavati tragove…”. Pa kako sad. 100% sam čitao i prije i nije pisalo i ista je čokolada i sve. Onda sam prevrnuo internet i na Kraševim stranicama našao podatak da su promijenili nešto oko proizvodnje, pogona, strojeva… pa sada postoji mogućnost kontaminacije glutenom. I tako je Životinjsko carstvo ostalo samo Ritino.&nbsp;</p><br><p>Sličnu situaciju sam imao i s <strong>M&amp;Ms</strong> koji pak imaju različita pravila oko proizvodnje u pojedinim državama. Negdje koriste ječam, negdje ne, uglavnom riskantna kupovina, pogotovo jer Mars ne garantira da nema kontaminacije.</p><br><p>Veselja može biti i sa šećerom u prahu. Naime, <strong>kupovni šećer u prahu</strong> ima dodatak protiv zgrudnjavanja i on može biti od pšeničnog škroba pa samim time i nevini šečer postaje opasnost. Najbolje, odnosno najsigurnije je napraviti ga u kućnoj radinosti u mlincu za kavu ako ga imate.</p><br><p>Ćevapi su trik za sebe, ako kupujete gotove, obavezno pogledajte deklaraciju jer se u njih često stavljaju krušne mrvice.</p><br><p>Ako želite dići paranoju na najviši nivo i obična kava u kafiću može isto završiti problematično ako dobijete npr. <strong>smeđi šećer</strong> koji moooožda može biti zaslađen ječmom.</p><br><p><strong>Dakle ljudi RTFM - Read The Fucking Manual, odnosno čitajte deklaracije svaki put.</strong></p>