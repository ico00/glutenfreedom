<p>Prvi korak je odlazak liječniku opće prakse i naručivanje bezglutenskog brašna. Meni je dosta dugo bježao podatak da kao oboljeli od celijakije imam pravo na <strong>10 kg brašna mjesečno</strong>. Nitko mi nije to rekao, niti specijalist, niti opća praksa, nego sam saznao “sa strane”.&nbsp;</p><p>Danas opća praksa možda više zna o toj bolesti koja je sada sve popularnija, ali za slučaj da ne znaju samo se pozovite na <a href="https://hzzo.hr/zdravstvena-zastita/objavljene-liste-lijekova">HZZO dopunsku listu lijekova</a> u kojoj ćete naći i brašna koja vam liječnik opće prakse može propisati na recept.&nbsp;</p><p>CTRL+F - gluten i to je ono što možete dobiti. Trenutno to izgleda ovako:</p><img src="/images/blog/content/ea96925d-0b14-4328-8bd4-3872c06fa64b-1767301573115.png" alt=""><p>Imati ćete i nadoplatu, ali opet ne plaćate punu cijenu brašna koja je danas 6,20 eur / kg. Da, kila običnog brašna je 8 puta jeftinija od bezglutenskog. Dobro došli u svijet bacanja novaca. Ako ste do sada bili siromašni, sada ćete žaliti za tim danima :)</p><p>Dalje možete krenuti sa stvaranje svog bezglutenskog kutka. Micanje svega iz kuhinjskog elementa, čišćenje elemenata alkoholom i skladištenjem za sada brašna.</p><p>Moja preporuka je nabavljanje barem osnovnog seta posuđa, daske za rezanje i svega što vam treba za pripremu hrane. S tim dirajte samo svoju hranu, perite svojim spužvama i držite u svojim elementima.</p><p>Ako živite sami, super, bit će lakše, a ako kućanstvo dijelite s nekim vrijeme je za razgovor. Nema više mrvica kruha okolo, rezanja istim noževima, ostavljanje svega svugdje, nema bacanje tijesta za pizzu u zrak i šamaranja brašnom. Sada slijedi borba i muka. Čak i onima nabližima će biti teško prebaciti se na takav režim, ali eto s vremenom se i to nekako uspije. Ali oni će brže shvatiti jel će znati koliko ste inače na WC-u i kakve ste volje nakon toga dok će neki udaljeniji misliti da je to glupost, preseravanje, moderna izmišljotina, kukanje…</p><p>A zašto ovi paranoični potezi? Zbog kontaminacije o kojoj ću u sljedećem postu.</p>